# 丘师墓志

丘师墓志，即《大唐故郿城县开国公丘府君之墓志铭》，2008年在陕西西安市长安区出土，墓志36行，行36字。共存字1219字，该志石现藏于河南洛阳。被认为是欧阳询所书。

丘师，即丘师利，是唐朝的开国元老。此人拥兵起义反隋，归附唐王李渊，立下战功无数，入唐后，先后辅佐高祖、太宗，于贞观十四年去世。贞观十五年，丘师利与妻子合葬于长安县。
而大书法家欧阳询恰恰也是这一年，于85岁高龄故去的，所以很多人认为，这个小墓志楷书，是欧阳询最后一篇作品。
墓志中的字，与欧阳询晚年风格相近，结体平正中见欹侧，端庄中见灵动，穿插避让生动自然。由于接近小楷，笔画相当精致，刻工也相当精到，由于新鲜出土，保存完好，忠实还原了一千年前的书写风神。

## 全文

大唐故使持节都督冀深贝宗四州诸军事冀州都督银青光禄大夫上柱国郿城县开国公丘公墓志并序
君讳师，字行则，河南洛阳人也。神功夐远，齐圣与日月争光；天德清明，波澜与沧溟俱濬。昔者分枝祚土，百代绍其芳音；开国混书，七族纂其徽烈。世袭台衮，于斯为盛。祖寿，镇东将军、右光禄大夫、车骑大将军、野王县开国公。明允笃诚，风神卓颖。考和，随左御卫大将军、交阯郡太守，皇朝使持节、交州大总管、上柱国、特进、谭国公，赠荆州大都督，谥襄公。鸿材愽喻，忠规迈俗。 公纂承馀绪，聿修堂搆。条条秀发，珪璧挺生；祑祑德音，含章自远。故得绍兹茅社，仰遵庭荫。炎精启运，早擅英声。开皇七年，袭封蒲城侯。大业元年，以千牛入侍，国华朝彦，方膺斯举；雄图日益，壮思弥登。寻值百六道终，九州幅裂。奔鲸失水，跃龙将飞。公鞠旅豳岐，屯兵泾渭。承间使传，接引义兵。逆竖逋诛，潜谋枭虏。义宁元年十一月于长乐宫奉见太武皇帝，蒙授左光禄大夫、郿城县开国公，食邑千户。于时秦陇蜂飞，泾宁蚁聚，各相吞噬，未慑皇威。以公为扶风道招慰大使，阐风杨教，咸喜来苏。分职授官，无非举直。加公柱国、左骁卫将军。今上地居当璧，树德在田，广引群英，旁招儁乂，以公为左二护军，董统鹰杨，参筹帷幄。薛举狂悖，武周跋扈，世充僭逆，建德窥窬，黑闼凭陵，员朗肆暴，各骋雄武，竞思逐鹿。今上禀律专征，援麾薄伐，长辔远驭，东亘沧海之表；密纲遐张，西罩流沙之外。元戎所加，冰泮几解。加公上柱国、左监门将军。冀方形胜，地接燕胡。招儁抚纳，维良斯俟。除公使持节、都督冀深贝宗四州诸军事、冀州都督。宣猷千里，布政六条。易俗移风，治烦求瘼。嘉声令誉，简在帝心。主上宾于四门，龙飞九五，加公散骑常侍，改都督为刺史，增封三百户，并前一千三百户。既而任远亲老，思展扶侍，表请还京，终其孝道。骖騑载驰，士女追送，再临无冀，一借难期。公时年将指使，心勤就养，温清朝夕，孜孜弗怠。岂图风树不静，霜草易零；逝水靡留，隙驹难驻。哀缠孺慕，痛心触目。鑚燧屡改，新馨频登。缞服外除，内疚未歇。方冀神道福仁，永作台辅。憖遗不验，兴善无徵，气疾弥留，奄臻大渐。十四年十一月十日薨于雍州长安之第，春秋六十有二。恸发三宫，悲缠四体。穷号荼毒，创钜痛深。敕赐布绢二百六十段，棺椁敛服，丧事所须，务在周备。给鼓吹一部，前后羽仪，仍遣六品官人监护，谥曰宜公，礼也。 夫人阎氏，即随奉车都尉、车骑将军才之女也。祖庆，周宁州总管、上柱国、大安郡开国公，随赠荆州总管、司空公，谥曰成公。夫人四德优闲，六行具举，以兹令淑，永言作配。而风烛不留，逝川迅疾，舜华沉彩，夭桃落滋。以大业七年三月十七日薨于岐州郿县之第，春秋卅。合卺之庆，已对生前；同穴之仪，重光身后。曰以贞观十五年岁次辛丑二月壬辰朔十一日壬寅合葬于雍州长安县同乐乡细柳之原。嗣子左屯卫龙泉府果毅都尉临济子英起、第二子右卫高陵府果毅都尉神俨等跼天永慕，蹐地长号，思鞠养之恩深，想微禽之及哺。宪德音之泯灭，冀芳风之有裕。俳徊白鹤之坟，擗踊青鸟之墓。丰桓既勒，九原宁曙。其辞曰： 轩丘著德，鼎壶诞圣。弈世重光，天晖载暎。魏皇同轨，枝分七姓。如松之茂，如竹之劲。衮黼斯隆，簪裾日盛。惟祖惟父，剋广休命。伊公懋德，绍兹嘉庆。文兼书叶，武则佐时。三边是济，一人所资。德匡誓牧，道赞升陑。素衣朱绣，服冕丹墀。六条斯总，千里寔司。永言贤配，维阎之姖。邽家既整，闺门以治。舜华先落，琼枝遽殒。令誉谁宣，德音长泯。恸感性旆，悲缠去蜃。白马连镳，素车接轸。茫茫泉户，郁郁佳城。白鹤之墓，青松之茔。桑田有变，河水徒清。孝思惟则，永邵嘉声。

## 拓片

<a data-fancybox="gallery" href="image/image-20211118071145597.png">
    <img src="image/image-20211118071145597.png">
</a>

<a data-fancybox="gallery" href="image/image-20211118071318307.png">
    <img src="image/image-20211118071318307.png">
</a>

<a data-fancybox="gallery" href="image/image-20211118071410557.png">
    <img src="image/image-20211118071410557.png">
</a>

<a data-fancybox="gallery" href="image/image-20211118071449254.png">
    <img src="image/image-20211118071449254.png">
</a>

<a data-fancybox="gallery" href="image/image-20211118071540967.png">
    <img src="image/image-20211118071540967.png">
</a>

<a data-fancybox="gallery" href="image/image-20211118071603129.png">
    <img src="image/image-20211118071603129.png">
</a>

## 部分拓片放大

<a data-fancybox="gallery" href="image/image-20211118072030541.png">
    <img src="image/image-20211118072030541.png">
</a>

<a data-fancybox="gallery" href="image/image-20211118072045862.png">
    <img src="image/image-20211118072045862.png">
</a>

<a data-fancybox="gallery" href="image/image-20211118072134189.png">
    <img src="image/image-20211118072134189.png">
</a>